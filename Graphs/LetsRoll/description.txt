Stary Kontynent składa się z miast ponumerowanych od 0 do V - 1, pomiędzy którymi istnieje
sieć połączeń lotniczych. W niektórych miastach znajdują się ośrodki wypoczynkowe. Grzegorz
postanowił odwiedzić wszystkie te ośrodki - po jednym podczas każdej podróży.
Grzegorz rozpoczyna każdą podróż w swoim mieście rodzinnym. Korzystając z siatki połączeń
między miastami, pośrednio lub bezpośrednio trafia do wybranego ośrodka, a następnie wraca
lotami powrotnymi po tej samej trasie. Połączenia lotnicze między miastami są dwukierunkowe i
mają przypisany z góry określony dodatni koszt - cena biletu jest identyczna w obu kierunkach.
Koszt pokonania całej trasy jest równy sumie cen biletów za poszczególne loty na trasie. Aby nie
popaść w rutynę, wyznaczając trasę do danego ośrodka, Grzegorz nigdy nie chce, aby przebiegała
ona przez miasta, w których są odwiedzone już wcześniej ośrodki. Grzegorz jest jednak oszczędny
i zawsze wybierze możliwie najtańszą pod względem kosztu trasę spełniającą te wymagania.
Na cel pierwszej podróży Grzegorz wybiera ośrodek, do którego koszt podróży jest najniższy.
Po każdej kolejnej podróży jako następny cel wybiera nieodwiedzony jeszcze ośrodek, do którego
prowadzi najtańsza możliwa trasa, która nie przebiega przez miasta z odwiedzonymi już ośrodkami.
Jeśli istnieje kilka ośrodków o jednakowym, najniższym koszcie, Grzegorz wybiera ten o najniższym
indeksie. Czynność tę powtarza dopóki nie odwiedzi wszystkich ośrodków, lub gdy dotarcie do
nieodwiedzonych jeszcze ośrodków nie będzie możliwe (na przykład dlatego, że wszystkie możliwe
trasy do nieodwiedzonych ośrodków będą prowadziły przez ośrodki już odwiedzone).
